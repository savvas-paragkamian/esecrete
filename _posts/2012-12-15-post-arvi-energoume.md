---
title: "Άρβη - Ενεργούμε: προοπτικές και μελλοντικοί στόχοι"
categories:
  - history
tags:
  - history
  - canyoning
  - presentation
  - bolting
  - public awareness
toc: true
author_profile: false
---

![](/assets/images/2012arvienergoume.jpg)


Η δράση «Άρβη: Ενεργούμε» διοργανώθηκε στις 15 & 16 Δεκεμβρίου από τους συλλόγους: Πεζοπορικός Όμιλος Αθηνών, Ε.Ο.Σ. Χανίων και Τμήμα Κρήτης της Ε.Σ.Ε.. 

Δεκαπέντε Canyoners από την Αθήνα, τα Χανιά και το Ηράκλειο συγκεντρώθηκαν στην Άρβη (Δήμος Βιάνου, Ηράκλειο) για την υλοποίηση της πρώτης φάσης της Δράσης «Άρβη: Ενεργούμε».
Η δράση υλοποιήθηκε εκπληρώνοντας τους στόχους που είχαν τεθεί τόσο στον άξονα της ασφάλειας των συμμετεχόντων στη δραστηριότητα, όσο και στον άξονα της προστασίας του περιβάλλοντος.

Συγκεκριμένα οι επιμέρους δράσεις περιελάμβαναν: α)  τον πλήρη εξοπλισμό του φαραγγιού του Καβουσίου με νέες ασφάλειες, β) την ολοκλήρωση και βελτίωση της πρόσφατης ασφάλισης του φαραγγιού της Άρβης, γ) τον συμβολικό καθαρισμό του φαραγγιού της Άρβης από τους ανενεργούς σωλήνες άρδευσης, και δ) την ευαισθητοποίηση των εμπλεκομένων για τη σημασία του φαραγγιού και την ανάδειξη του προβλήματος της υφιστάμενης ρύπανσης.

Αναλυτικότερα, τοποθετήθηκαν με χρήση ειδικής κόλλας/ρητίνης:

στο φαράγγι του Καβουσίου 27 ανοξείδωτα αγκύρια  και 3 αλυσίδες καθιστώντας το ένα από τα ασφαλέστερα και υποδειγματικά εξοπλισμένα φαράγγια της Ελλάδος, σύμφωνα με τα διεθνή πρότυπα ασφάλισης. Το εν λόγω φαράγγι διαθέτει σε όλες τις τεχνικές καταβάσεις διπλά σημεία ασφάλισης, καθώς και τραβέρσες ασφαλισμένης πρόσβασης.

στο πρόσφατα εξοπλισμένο φαράγγι της Άρβης 19 νέα αγκύρια, για τη δημιουργία διπλών σημείων ασφάλισης και τραβερσών ασφαλισμένης πρόσβασης, καθιστώντας το ασφαλέστερο ακόμα και σε περίοδο με υψηλή στάθμη νερών.

Στο εν λόγω φαράγγι όπου πληθώρα μη ενεργών σωλήνων άρδευσης έχουν αφεθεί και καταστρέφονται από κατολισθήσεις και το μένος των ορμητικών νερών παρασυρόμενοι στο βαθύτερο τμήμα του φαραγγιού, πραγματοποιήθηκε απομάκρυνση μέρος αυτών, καθώς και αποσυμφόρηση τους σε σημεία όπου δεν ήταν δυνατή η πλήρη απομάκρυνση ώστε να αποτραπεί η δημιουργία φυσικών φραγμάτων και να περιοριστεί η πιθανότητα εμφάνισης ξαφνικής πλημμυρίδας.

Συνολικά απομακρύνθηκαν περισσότερα από 300 μέτρα σωλήνων άρδευσης τα οποία, σε συνεννόηση με τον Ναυταθλητικό Όμιλο Άρβης, παραλήφθηκαν από δύο φορτηγά αυτοκίνητα και στάλθηκαν σε Κέντρο Διαχείρισης Απορριμάτων για ανακύκλωση. 
Τέλος το απόγευμα του Σαββάτου, παρουσία του Δημάρχου Βιάνου κ. Μαρινάκη και άλλων τοπικών φορέων πραγματοποιήθηκαν ομιλίες σχετικά με τη δράση «Άρβη: Ενεργούμε»  ευαισθητοποιώντας τόσο τους Canyoners όσο και τους κάτοικους της ευρύτερης περιοχής. Οι πολίτες είχαν την ευκαιρία να παρακολουθήσουν εικόνες από το εσωτερικό των άβατων φαραγγιών της περιοχής, να ενημερωθούν για τη δραστηριότητα Κατάβασης Τεχνικών Φαραγγιών, και να συμμετάσχουν στη συζήτηση για την αναγκαιότητα της προστασίας τους ως στοιχεία της φυσικής τους κληρονομιάς.

Το κόστος των υλικών που χρησιμοποιήθηκε για την ασφάλιση των φαραγγιών ανέλαβε ο Π.Ο.Α. και ο Ε.Ο.Σ. Χανίων ενώ σημαντική ήταν και η βοήθεια από την εταιρία Hilti Ελλάς για την απόκτηση των απαραίτητων περιφερειακών υλικών του έργου.
Τα έξοδα της αποστολής επιβάρυναν τα μέλη της, ενώ σημαντική βοήθεια ήταν η θερμή φιλοξενία από τον Ναυταθλητικό Όμιλο Άρβης.
 
Εκπρόσωποι συλλόγων:

Βασίλης Μαργαρίτης (Π.Ο.Α.)
Τηλέφωνο επικοινωνίας: 6973352579

Μιχάλης Πολυχρονάκης (Ε.Ο.Σ. Χανίων)
Τηλέφωνο επικοινωνίας: 6936706885 

Σάββας Παραγκαμιάν (Τμήμα Κρήτης Ε.Σ.Ε., Π.Ο.Α.)
Τηλέφωνο επικοινωνίας: 6934008102





 
